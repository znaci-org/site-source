Miroslav Krleža - Naša kuća

Kuća je naša prokleta, bolesna, pakao!
I nema božjega dana
kad krv ne bi iz novih briznula rana,
i nema božjega dana
kad ne bi netko plakao.
O, naša kuća je prokleta, bolesna, pakao!

U kući se našoj ljudi bodu ko otrovne ose,
po hodniku, gdje petrolejke gasnu u prljavoj spirali,
crne sanduke nose.
O, koliko duša se kod nas u kući tali,
a ljudi očajno viču po stubama u spirali.

Oči bolesnih žena, što peru u pari rublje,
u ognjici gore ko grozničave zublje!
I viču grozne crne stube,
u kući se našoj ljudi i žene sa strahom u duši ljube.

Na krovu kuće naše pjeva crni ćuk,
i bijesovi se biju u dušama ljudi;
na krovu kuće naše Smrt svoju pjesmu gudi,
a nad kućom našom gori zvjezdan luk.
I bijesovi se biju,
i pokućstvo se lomi,
i ljudi se svađaju,
a rodilje viču.
Već opet se negdje škrofulozni gnomi
rađaju
i novi martiri niču.
I negdje brenči harfa.
To luđak neki svoje mrtve oplakuje sne.

I to je Sve.


PLAMENI VJETAR

Jednoga će dana krvavo jutro svanuti,
jednoga će dana crljeni vihor planuti,
o, jednoga dana,
nad piramidom mrtvih domobrana
buknut će plamen iz bezbrojnih rana.
U potresu će onda strahotnom
rasplinut se simboli kletve i tamjana,
komedija i crkvi, bolnica i kavana,
ludnica, bordela i samostana,
jednoga dana, o, jednoga dana!
A pjevat će zvona,
stjegovi i glazbe i gnjev kazniona.
Pjevat će plameni vjetar svetu pjesmu vatre, kaosa i eona:
"Ulico!
Krvavi talas
nek te kovitla danas!
Proklet je pean zlata,
i dok mirišu žene, svila i šokolata,
vješaju gologa boga na trgu ko tata.
O, Ulico,
danas -
budi crveni talas!"
Tako će urlati plameni vjetar jednoga dana,
nad piramidom mrtvih domobrana,
i crni će stjegovi crveno liznut ko gorući jezici,
okna će samrtnoblijedih kuća planut ko luđačke oči,
a vatrena nebeska kiša u mlazu
na grad će da se toči.
Sverazorni će ritam po ulici da ori:
"Gori! Gori!
Kugla nebeska gori!"
I u tom kolu roblja, kraljeva, žena i smeća,
tramvaja, volova, konja, topova, vjetra, karteča,
u ludom ciklonu vatre i krvi gdje bukti Slobode Sreća,
gdje se božanstvo Laži ko sveto sunce vrti,
hihot će jecati glasan
Njezinog Veličanstva
Pobjednice Smrti.

RAT

Noć.
Sad kraljuje Tmina,
i ljudi tužno viču u krvavom snu,
a vozovi plaču u maglenoj daljini
kao pseta.
U čaši na stolu crna ruža cvjeta.
Sad kraljuje Tmina
i osjeća se kako gasi svjetlost bijelog boga.
Sablasni poklič vatrogasnog roga
ori,
to đavo kuglu pali,
kugla gori.
I Mir, i Tmina,
i opet jeca kiša.

U žlijebu kaplje voda.
Sada tih po ulicama hoda
Crni Lupež, svih zločina kralj,
a zvono na požar bije
i pada na mozak, kô malj.

Kukavni ljudi u strahu
pred vatrenim vihorom rata
zabijaju čavlima vrata,
kô rake.
O, sada noću Nepoznati Netko
drma i lomi kvake
i crne vješa po kućama barjake.

A za sivog jutra po ulici se tope
krvave stope.

RIJEČ MATI ČINA

Riječ je trudna žena, što kolose rađa,
cvile njeni nervi i utroba se njena puna krvi kida,
kroz Riječ sijeva sviju stvari os.
Riječ je trudna žena,
i Čin,
taj krvavi kolos,
je tihe Riječi sin.
Gorostasni i granitni Čin,
što vulkanski tminu razdire,
i zvijezde kreće ko kocke na pladnju,
taj čin je dijete Riječi,
tihe bolne Riječi, trudne žene,
pred porodom što bolno u predvečerje jeca.


NOĆ U PROVINCIJI

Psi laju a karavana prolazi.
Stara arapska poslovica.

Zašto tako laju psi po našim mračnim noćima?
Odjeknu li cestom korak nepoznata stranca
il' zavonja usred tmine vuk?
Na tren je tiho: sve glasove proguto je muk,
i dok hladno klizi zvek pasjega lanca,
u daljini neka lampa tiho žmirka očima.

Sve je gluho. Potom opet lavež počima.
Psi laju. Laju bijesno, bezumno i suludo,
psi laju glupo, krvavo i uludo
na sve što se krene: na svjetiljke, na glasove i sjene,
na mjesec, slutnje i nepoznate ljude,
psi pasji laju pjesme pasje lude,
psi laju noći i noći, tamne i vjetrovite,
a te su pjesme pasje jalove i prokletstvom ovite.

O, pasji sabore, ti laješ, a karavane idu,
i čuje se zveket orme, kopita i točkova škripa.
Zaludu lavež tvoj svu pasju mržnju na prolaznike sipa,
svi prolaze i nestaju, a ti na lancu, kao sjena slijepa,
sudbinu čekaš da s tobom tu pod plotom pasji krepa.


BADNJAK

Juliju Benešiću

Hristos se rađa za siromahe u pari božićne litre
po pivnicama mokrim uz svirku razbite citre,
dok Hristos za bogataše, gospodu i bankire,
silazi na zemlju u smokingu uz pristojne manire.

Hristos siromaha u vinskom bunilu kune
na minus sedam Celzija u grču pasivne bune,
dok Hristos, gospodin fini, pohađa bogate kuće
uz svirku gramofona,
"Bescherung"
i svečano nadahnuće.

U toplim salonima Hristos na Badnjak pleše šimi,
dok se u prostačkim grlima ko fraklec špirita dimi.

U varijanti sreće Hrist je poklon od kristala, svile i srebra,
lisnica od zmije,
krokodilska koža,
oderana zebra.
U varijanti bijede Hrist je gladna, sušičava febra,
od rakije teška, surova krvava pljuska,
nagnjila jabuka, orahova ljuska,
pijana pjesma sluškinje, slatka čežnja moluska,
što na dnu životne tuge
od antičkog Rima do dana današnjeg umiru,
i pjevaju božićne pjesme dvoglavom drvenom kumiru,
koji je za bijedne i bogate dao život na križu,
koga siti i gladni za pokrovitelja dižu,
kome jedni i drugi krvave noge ližu.

Hristos se rađa za gospodu ko simbol Svjetla, Ljepote!
U podzemnom svijetu
gdje se ljudi ko pravi Isusi kote,
po štalama, u pari goveda i gnoja,
kod žućkastog svjetla od vonjava loja,
Hristos, to čudno božanstvo s apstraktna dva lica,
okrenuo jednu je masku što ne zapaža trica:
da se na jednoj strani plače i jauče i gladuje,
dok se na drugoj pleše i pjeva i raduje.

Bogatašima daruje Hristos parfeme, kamate, svile,
a siromasi gladuju i tuguju i cvile.

Hristu u počast sviraju glazbe, lete rakete,
naranče, banane.
Hristu u počast se gnoje gubave, krvave rane.

I dok tako u kršćanskom svijetu prolaze duge godine,
siromašni građani gladuju na Badnjak, na Božić
i preko Nove Godine!

JERUZALEMSKI DIJALOG

- A tako? On je iz Nazareta?
- Pa naravno: piljarica na uglu - to mu je rođena teta!
- A ja sam čula da je on nezakonito dijete
i da mu otac ulice mete.
- Rođen je u štali, to je stalno;
uopće: podrijetlo toga dečka je nejasno i kalno.
S nekakvim starcem da mu se klati mati.
Tko bi mogao, gospa, sve te skandale znati?
- Pa dobro. Ima li on kakve škole?
Je li svršio maturu?
- Ali!
Gospa se po svoj prilici šali!
Kakvu božju maturu?
Neki dan na cesti
poljubio je jednu javnu curu!
S dangubama pije; za njim idu
sami bokci, slijepci i ribari,
a sad je stao i djecu da nam kvari.
Već su i prijave stale da protiv njega
policiji stižu.
Pazite dobro, gospa,
taj će dečko svršiti na križu!


Miroslav Krleža - Proljeće hiljadu devet stotina i osamnaeste

Evropa je danas kuća samotna u kojoj Zločin spi
i burad crna šuti i ludilo zri,
a fitilj žute lampe plače i plamen zelen vri,
u tmini ume krila i lijeću crni sni,
a jablanovi vise ko obješeni.

Danas je Evropa kuća samotna,
i u njoj Zločin spi.

O, opet tutnje mrtvački vozovi,
i grme topovi,
i plaču soldati.

O, opet u mutnom velu sjete
oblaci krvavi lete,
i nešto se sprema,
a spasa – nema!

I svi ljudi gore ko baklje nevidljivom bogu
koji ide.

Tek
neka se tužna djeca
tog boga stide
i plaču,
a oči ih od soli od boli
peku,
i snijeg se tali
i proljetne vode teku.

